---
layout: post
title: "Giochi Push-Your-Luck: imparare a fermarsi!"
author: "4binary1"
categories: primer
tags: [primer]
image: coloretto-header.jpg
---
L’ aleatorietà (dal latino *alea*) è una fonte di incertezza e l'incertezza può tradursi in uno spettro di risposte. Quando questa incertezza è limitata entro i confini di un gioco può portare all'ansia ma anche, e oserei dire di più, all'euforia e all'interesse del giocatore. Potremmo, e lo faremo, spendere un intero articolo sul ruolo della casualità nei giochi da tavolo, ma in questo vorrei concentrarmi su un modo particolare di affrontarla e implementarla in un gioco: la meccanica *push-your-luck*.

*Push-your-luck* o *press-your-luck* è un'espressione usata per descrivere il rischio di perdere ciò che si è già ottenuto per ottenere un risultato migliore. In base alla [definizione di BGG](https://boardgamegeek.com/boardgamemechanic/2661/push-your-luck), nei giochi *push-your-luck* i giocatori devono decidere se accontentarsi dei guadagni esistenti o rischiare tutto per ulteriori ricompense.  Molti giochi d'azzardo si basano su questa meccanica: Il *Blackjack* per esempio si basa sulla singola decisione dei giocatori di fermarsi o continuare, rischiando ogni volta di più. Anche i giochi televisivi usano questo meccanismo e uno in particolare è degno di nota.

"Press Your Luck " era un gioco televisivo americano degli anni '80 che viene ricordato ancora oggi per l'episodio in cui un concorrente, Michael Larson, scardinò completamente il gioco. Nello show, i giocatori dovevano rispondere a domande di curiosità per avere la possibilità di giocare su un tabellone contenente una serie di premi, lampeggianti in modo casuale. Premendo un pulsante il sistema lampeggiante si fermava e il concorrente aggiungeva il valore della casella selezionata alla sua vincita. Discuteremo di quanto sia poco accidentale la casualità con cui abbiamo a che fare di solito in un futuro articolo, ma questo ne è uno splendido esempio: Larson capì che il tabellone seguiva per il lampeggiamento uno schema complesso ma ripetitivo e fu in grado di accumulare un'enorme quantità di vincite in quello che sembrava un imbroglio.

Anche se non ha molto a che fare con i giochi da tavolo, trovo questa storia davvero affascinante perché mette in evidenza come per far funzionare un gioco di fortuna, questo debba essere bilanciato in modo che i giocatori non possano fare affidamento solo sulla strategia o sulla conoscenza, ma debbano aggiungere un po' di istinto. [Questo divertente articolo](https://ultimateclassicrock.com/michael-larson-press-your-luck/) racconta nel dettaglio lo scandalo di "Press Your Luck".

Tornando ai giochi da tavolo e di carte, ho citato i giochi d'azzardo che spesso usano questa meccanica, a volte in modo esclusivo. Questi giochi sono molto popolari, di successo e spesso molto coinvolgenti, quindi la meccanica potrebbe certamente essere considerata molto fertile per il design dei giochi da tavolo, ma non è facile come sembra. Una delle componenti più importanti del gioco d'azzardo è il suo basarsi su beni reali, tipicamente il denaro. L’idea di usare un intrattenimento come i giochi o lo sport per ottenere un profitto è estremamente attraente e molti giochi d'azzardo non funzionano se si elimina questa componente. Un gioco come il *Poker* è molto meno divertente quando la posta è nulla, mentre anche l'introduzione di un premio molto piccolo vi dà un senso.

Quindi, fare un gioco da tavolo che si basi sulla meccanica *push-your-luck* senza fare affidamento su beni reali è sicuramente una bella sfida di design e nella prossima sezione vorrei evidenziare alcuni giochi che, secondo me, riescono molto bene nel tentativo.

{% include image.html url="/assets/img/biblios.jpg" description="Biblios, Steve Finn" %}

### Giochi push-your-luck puri

[*Can't Stop*](https://boardgamegeek.com/boardgame/41/cant-stop)  è il gioco più vecchio che citerò in questo post. Creato da Sid Sackson e pubblicato per la prima volta nel 1980, questo gioco vede i giocatori lanciare due dadi per far avanzare le loro pedine su binari associati ai numeri che si possono ottenere dalle loro combinazioni (cioè da 2 a 12). Più alta è la probabilità di un dato risultato, più lunga è la pista (ad esempio la pista del 7 è più lunga di quella del 4) e i giocatori possono continuare a tirare finché lo desiderano. Tuttavia, se con il lancio effettuato si trovano in una posizione in cui nessuna pedina possa essere avanzata, i giocatori vengono bloccati e perdono tutti i progressi fatti in quel turno. Se si fermano prima del lancio dei dadi possono invece "salvare" i loro progressi e partire da una posizione migliore al prossimo turno. Questo gioco è un classico che porta tutti intorno al tavolo a gridare al giocatore di turno di fermarsi o di continuare. Una buona implementazione di *Can't Stop* è disponibile gratuitamente su [Board Game Arena](https://en.boardgamearena.com/gamepanel?game=cantstop) .

[*PUSH*](https://boardgamegeek.com/boardgame/265256/push) è stato progettato dallo studio chiamato Prospero Hall che negli ultimi anni ha realizzato alcuni giochi davvero eleganti. *PUSH* non è diverso e rappresenta un'implementazione semplice e pulita della meccanica *push-your-luck*. Nel gioco, i giocatori pescano carte e le ordinano in un massimo di tre pile seguendo una semplice regola: i colori e i numeri non possono ripetersi in una pila. Sta a loro decidere se fermarsi e raccogliere il gruzzolo migliore o continuare a pescare per ottenere un punteggio più alto. Se sono troppo avidi potrebbero "esplodere" e dover lanciare un dado che gli farà perdere tutto quello che hanno raccolto di un dato colore. Questo gioco raddoppia la meccanica in un modo piuttosto interessante: si può essere avidi nel pescare dal mazzo e comunque cavarsela con un lancio fortunato del dado.

[*Deep Sea Adventure*](https://boardgamegeek.com/boardgame/169654/deep-sea-adventure) di Jun Sasaki e Goro Sasaki appartiene a una collezione di giochi pubblicati in Giappone da Oink Games contenuti in scatole molto piccole. I giocatori sono sommozzatori che cercano di raccogliere tesori dalle profondità dell'oceano. Ogni turno possono decidere di nuotare più in profondità per raccogliere un tesoro più ricco o risalire al sottomarino. In quest'ultimo caso possono tenere il tesoro raccolto, mentre continuando rischiano di rimanere senza aria e perdere tutto. Questa è un'altra implementazione semplice e molto divertente della meccanica, contenuta in una confezione super piccola.

{% include image.html url="/assets/img/coloretto.jpg" description="Coloretto, Michael Schacht" %}

### Sfumare i confini

Mentre la meccanica *push-your-luck* può stare in piedi da sola e rendere un gioco abbastanza interessante, l'idea è spesso inclusa in set di regole più complicate in modo da aggiungere un elemento di rischio e varietà al gioco. Questo è il caso dei seguenti esempi che adottano la meccanica senza renderla il fulcro del gioco.

[*Coloretto*](https://boardgamegeek.com/boardgame/5782/coloretto), del designer Michael Schacht, è sicuramente il più vicino al *push-your-luck* puro in questa breve lista. Si tratta di uno di quei piccoli tesori in scatola che tutti dovrebbero avere nella loro collezione. Il gioco unisce la meccanica con la raccolta di set in un'esperienza coinvolgente. Qui i giocatori pescano carte da un mazzo e le dividono in pile (similmente a ciò che succede in *PUSH*). In alternativa possono pescare un’intera pila per aggiungere camaleonti colorati alla loro collezione. Devono stare attenti, però, perché solo tre colori faranno guadagnare punti alla fine del gioco, mentre tutti gli altri colori avranno invece valore negativo.

[*I Ciarlatani di Quedlinburgo*](https://boardgamegeek.com/boardgame/244521/quacks-quedlinburg) è uno dei grandi giochi di un designer che ho imparato ad amare recentemente: Wolfgang Warsch. Qui i giocatori partecipano a una gara in cui viene chiesto loro di preparare la migliore pozione. Pescando dei gettoni da un sacco, si muoveranno lungo un percorso che darà loro dei punti e permetterà loro di guadagnare delle monete da spendere per acquistare ingredienti migliori. Il mix tra il *push-your-luck* e il *bag-building* (che approfondiremo in seguito) è molto interessante e il gioco si muove velocemente grazie ai turni dei giocatori svolti simultaneamente.

[*Biblios*](https://boardgamegeek.com/boardgame/34219/biblios) è stato progettato da Steve Finn ed è un gioco molto particolare. Il tema medievale degli abati potrebbe allontanare il pubblico, ma il gioco offre decisioni estremamente appetibili in due semplici fasi. Nella prima fase si acquisiscono carte e allo stesso tempo se ne lasciano alcune per gli avversari. Questo è il momento in cui entra in gioco il *push-your-luck*. Nella seconda fase i giocatori metteranno all'asta il resto del mazzo con l'obiettivo di raccogliere il maggior numero di carte per uno o più dei 5 colori disponibili. *Biblios* è un gioco che sorprende sempre le persone quando si rendono conto delle scelte complesse che una piccola scatola marrone può richiedere.

{% include image.html url="/assets/img/quacks.jpg" description="I Ciarlatani di Quedlinburgo, Wolfgang Warsch" %}

### Il divertimento nei giochi push-your-luck

È probabile che abbiate già giocato e vi siate divertiti con un gioco di fortuna. Che fosse un gioco d'azzardo da fare con la famiglia durante le vacanze, o un gioco da tavolo che vi sfida a "lanciare un'altra volta". Se questo è il caso, allora avete già sperimentato cosa renda tale meccanica divertente da giocare. E nel caso improbabile che non l'abbiate mai fatto: vi esorto a provare.

L'impeto di spingere per un turno in più e la soddisfazione di ottenere un risultato migliore perché hai osato rendono l'intera esperienza avventurosa, indipendentemente dal tema. Inoltre, i giochi da tavolo hanno, a mio parere, un vantaggio rispetto ai classici giochi d'azzardo quando si tratta di perdite. Mentre vincere dei soldi o qualcosa di concreto è sicuramente meglio che vincere il diritto di vantarsi con i propri amici, perdere un bene reale è molto peggio che perdere un gioco. Infatti, il concetto di  [*loss aversion*](https://en.wikipedia.org/wiki/Loss_aversion) suggerisce che temiamo di perdere una data quantità di qualcosa molto più di quanto ci piaccia guadagnarne la stessa quantità.

In questo senso, i giochi da tavolo che usano il *push-your-luck* permettono ai giocatori di sperimentare la sensazione positiva di fare una chiamata "giusta" e addirittura li incoraggiano a spingersi oltre quanto farebbero normalmente, dato che la posta in gioco è più bassa. Quindi la prossima volta che potete, date una possibilità ad un gioco *push-your-luck*, potreste ottenere un inaspettato risultato vincente.