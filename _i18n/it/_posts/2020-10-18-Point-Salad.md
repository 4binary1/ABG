---
layout: post
title: "Insalata di Punti - Devi mangiare le verdure!"
author: "4binary1"
categories: review
tags: [review]
image: point-salad-detail.jpeg
---
Quale che sia la stagione, mangiare le verdure è sempre importante. Una bella insalata, ad esempio, con lattuga, pomodori e carote. Il problema è che l'insalata non mi piace! Ma fortunatamente, adoro l' [_Insalata di Punti_]([https://boardgamegeek.com/boardgame/274960/point-salad](https://boardgamegeek.com/boardgame/274960/point-salad))!

_Insalata di Punti_ è un gioco di carte da 2 a 6 giocatori tutto incentrato sui punti, sviluppato da Molly Johnson, Robert Melvin e Shawn Stankewich. Il nome proviene da un'espressione popolare nel mondo dei giochi da tavolo, utilizzata per indicare giochi dove qualsiasi azione faccia accumulare punti. Il termine è tipicamente usato in tono derogatorio ma _Insalata di Punti_ prende questo concetto e lo capovolge, rendendolo la colonna portante del gioco.

La scatola contiene 108 carte uniche ed il regolamento. Ogni carta rappresenta una tra 6 possibili verdure da un lato ed una regola unica dall'altro. I giocatori svolgono una serie di turni nei quali prendono carte per usarle come verdure o per la regola sul retro che li porterà a fare punti alla fine della partita. Questo è l'intero gioco, semplice no?

"Ok, ma dove sta il divertimento?", vi starete chiedendo. Ecco, prima di questo gioco non sapevo del piacere che si possa provare nel rubare una cipolla. Guardare le lacrime scorrere dagli occhi della vittima come se ne avessero appena tagliata una. Il punto in _Insalata di Punti_ non è solo quello di espandere la propria collezione per fare punti ma è, soprattutto, prevenire che gli altri giocatori possano fare lo stesso.
Come in molti giochi di *drafting*, bloccare l'accesso a carte utili agli avversari è una parte fondamentale della strategia. Il bello è che questa pratica, anche chiamata *hate drafting*, garantisce quasi sempre che si facciano anche punti.

Dal punto di vista dei materiali, la qualità delle carte è buona e la scatola è compatta e facilmente trasportabile. Lo stile estetico è adorabile e, nella sua semplicità, il gioco fa la sua figura sul tavolo, grazie ai suoi colori vibranti e lo stile snello.

L'iconografia per le regole sul retro delle carte è molto semplice e si comprende facilmente, sebbene alcune regole usino del testo, il che rende il gioco dipendente dalla lingua.
Ciò è però facilmente risolvibile spiegando le regole man mano che vengono scoperte, il che renderà chiare anche le regole simili che si incontreranno in futuro relativamente ad una verdura diversa. Ho giocato la mia versione italiana anche con amici stranieri e non abbiamo incontrato nessun intoppo. 

Ad oggi, ho giocato un buon numero di giochi di *drafting* e, nonostante non sia una delle mie meccaniche preferite (devo anche ammettere di essere molto scarso), penso che _Insalata di Punti_ sia un'ottima introduzione al genere ed allo hobby in generale. Le regole sono semplicissime, tutto è scoperto sul tavolo per cui non è richiesta memoria e la ricompensa di ogni azione è istantanea. Prendere quei due pomodori che aspettavi da tempo è esilarante ed è terribile vedere quella regola che combaciava perfettamente con le tue carote essere girata e sparire per sempre.

Questo gioco contiene un'esperienza veloce e divertente che lo rende un *filler* ideale ma che potrebbe anche trasformarsi nel gioco di una serata, ripetibile più e più volte di fila. Per cui, la prossima volta che vi chiedete cosa preparare per cena, non potete sbagliare con un'ottima _Insalata di Punti_.