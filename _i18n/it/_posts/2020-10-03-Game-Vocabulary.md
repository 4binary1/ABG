---
layout: post
title: "Vocabolario di Gioco - I primi passi!"
author: "4binary1"
categories: primer
tags: [primer]
image: Queendomino-detail.jpg
---
Così avete capito che vi piacciono i giochi da tavolo e volete sapere dove cercare. Come ho detto in un [post precedente](/ABG/{{ site.lang }}{% post_url 2020-09-23-Welcome-to-ABG %}), le persone che meglio possono suggerirvi qualcosa che vi piaccia siete voi stessi. Ma se volete imbarcarvi in questo viaggio alla scoperta dei vostri gusti, prima dovete imparare a navigare. Ed ancora prima di levare le ancore, dovete imparare i termini appropriati (non ho esperienza di navigazione ma so che i termini nautici sono molti e molto specifici).

Non appena inizierete a leggere recensioni, visitare BGG (che ho introdotto [qui](/ABG/{{ site.lang }}{% post_url 2020-09-26-Board-Game-Geek %})), guardare video o ascoltare podcast sui giochi da tavolo, inizierete ad incontrare molte espressioni che vengono date per scontato da chi le usa ma che suoneranno nuove e spesso poco intuitive. Questo è uno dei motivi principali che mi ha spinto ad iniziare questo blog. Qui posterò una serie di articoli dedicati a queste parole ed espressioni e le meccaniche o i tipi di gioco a cui si riferiscono. Voglio iniziare introducendo quattro termini che incontrerete spesso leggendo o ascoltando contenuti riguardanti il mondo dei giochi da tavolo:

- Giochi **astratti**
- Giochi **euro**
- Giochi **americani**
- **Filler**

## Giochi Astratti
"In generale, per gioco astratto si intende un gioco, solitamente da tavolo, in cui l'esperienza di gioco non si fonda sulla simulazione di un particolare contesto o sul riferimento a un determinato "tema"." ([Fonte](https://it.wikipedia.org/wiki/Gioco_astratto))  
Questi giochi tipicamente non dipendono dalla fortuna, sono ad informazione completa (ovvero nulla è tenuto nascosto ai giocatori) e ricordano una serie di puzzle che i giocatori si pongono a vicenda. Ciò significa che i più antichi giochi da tavolo ricadrebbero in questa categoria: basti pensare agli _scacchi_, a _Go_ o alla _dama_.  
Al giorno d'oggi ci sono però diversi esempi di giochi con componenti stocastiche, come dadi o carte, o informazioni nascoste che vengono comunque classificati come astratti.

In generale, quando qualcuno definisce un gioco come astratto, assumo che si riferisca ad un gioco in cui il tema è secondario e potrebbe essere sostituito senza cambiare le sensazioni evocate dal gioco. Come vedremo nel prossimo paragrafo, i giochi euro cercano di superare questa limitazione collegando (con risultati misti) il tema alle regole. Alcuni esempi di giochi astratti moderni sono:  _Hive_, _Santorini_, _Onitama_ o _Blue Lagoon_.

{% include image.html url="/assets/img/blue-lagoon.jpg" description="Blue Lagoon, Reiner Knizia" %}

## Giochi Euro
Il termine _euro game_ è probabilmente il termine più obsoleto di cui parlerò in questo articolo. I giochi euro vengono talvolta anche chiamati _german_ per via del paese nei quali si sono diffusi negli anni '60. È stato negli anni '90 tuttavia, con la pubblicazione de _I Coloni di Catan_, che questo genere di giochi diventa popolare anche al di fuori dell'Europa, portando al nome della categoria.

Euro viene spesso usato come termine polivalente per indicare giochi con interazione indiretta tra i giocatori, pochi elementi stocastici e temi semplici e vagamente collegati alle regole. Tuttavia, la maggior parte dei giochi vengono classificati in questa categoria quando utilizzano una delle seguenti meccaniche:

- Piazzamento tessere
- Aste
- Commercio o negoziazione
- Collezione di set
- Controllo area
- Piazzamento lavoratori o selezione di ruoli

Entreremo nel dettaglio di questi termini in articoli futuri. Per il momento vi basti sapere che quando qualcuno chiama un gioco euro si riferisce tipicamente ad un gioco con componenti astratte, come cubi di legno, meeple (gli omini di legno battezzati da _Carcassonne_) o gettoni di cartone, e meno ambientazione tematica dei giochi americani o di guerra.  
Un classico esempio di _euro game_ è _Agricola_. In questo gioco ci si cala nei panni di agricoltori che cercano di migliorare le proprie abitazioni ed avere raccolti e animali da allevamento migliori dei propri avversari. Sebbene il tema possa apparire poco stimolante, le azioni a disposizione risultano più coerenti al tema rispetto, ad esempio, al movimento di re e regine negli scacchi.

Oggigiorno, i giochi tendono ad avere temi più interessanti ed un più alto valore estetico, il che rende più difficile dare una definizione precisa di gioco euro. Alcune definizioni, ad esempio, distaccano il tema dalle regole, sottolineando una più [alta dipendenza dalle meccaniche](https://boardgamegeek.com/wiki/page/Eurogame). Oltre ad *Agricola*, altri esempi di _euro game_ sono *Carcassonne*, *I Viaggi di Marco Polo* e *Modern Art*.

Se foste appassionati di podcast, Ludology ha un ottimo episodio di [GameTek](https://ludology.libsyn.com/gametek-classic-188-eurogames) che ripercorre l'origine e l'evoluzione degli euro.

## Giochi Americani
Se volessimo dare una definizione semplicistica di _euro game_, potremmo dire che è un gioco da tavolo che non sia né astratto né in stile americano. Gli *amerigame* si sono sviluppati, poco sorprendentemente, negli Stati Uniti ed offrono tipicamente interazioni dirette e conflitti tra i giocatori, forte sviluppo tematico e dipendenza dalla fortuna. Un termine alternativo spesso utilizzato per questi giochi è *ameritrash*, che contrariamente a quanto si possa pensare ho quasi esclusivamente sentito usare con una connotazione positiva.
Similmente a quella degli _euro game_, la definizione di questi giochi è diventata più vaga nel tempo e ad oggi il termine viene perlopiù usato per contrapporsi al primo. I giochi in stile americano fanno spesso uso di miniature (anche dette *mini*) che vengono spesso dipinte (il che rappresenta un hobby a sé stante).  
Personalmente ho poca esperienza con questo genere di giochi se non per i titoli più classici come *Diplomacy* e *Risiko* che, a mio parere, fanno sentire la loro età e possono essere rimpiazzati con alternative più moderne. Esempi celebri di giochi americani sono *Battlestar Galactiva*, *Civilization*, *Cosmic Encounter* e *Dune*.

Come per la loro controparte, Ludology ha anche un [ottimo episodio](https://ludology.libsyn.com/gametek-classic-190-ameritrash) sui giochi americani.

Una parentesi va anche dedicata ai giochi di guerra, che si ripropongono di simulare scontri su piccola e ampia scala. Alcuni di questi rappresentano i giochi non astratti più antichi e sono, a mio parere, una nicchia nella nicchia. So molto poco riguardo questo mondo ma a chi fosse interessato suggerirei di partire dalla [definizione su Board Game Geek](https://boardgamegeek.com/boardgamecategory/1019/wargame).

## Filler
Infine, il termine *filler* è uno che probabilmente sentirete spesso e che potrebbe essere di grande interesse per i neofiti dello hobby. I giochi *filler* sono giochi che, come suggerisce il termine inglese, vengono tipicamente giocati durante una serata tra un gioco e l'altro oppure all'inizio o fine della serata stessa. Ciò fa sì che per filler si intenda tipicamente un gioco che richieda fino a 30 minuti e poca o nessuna preparazione e possegga regole semplici da comprendere e spiegare. Gran parte dei giochi di carte, ad esempio, potrebbero essere considerati in questa categoria. Ancora una volta la definizione non è precisa e alcuni considerano *filler* anche giochi che richiedono 60 minuti. Giochi *filler* che consentano di giocare con molte persone vengono spesso chiamati anche *party game*.

Quando ho iniziato ad appassionarmi ai giochi da tavolo, gran parte della mia collazione era composta da filler. Ciò mi consentiva di giocare anche quando avevo poco tempo o di aggiungere varietà ad una serata giochi. Ed in effetti ho trovato negli anni molti *filler* estremamente interessanti, che sono in grado di far entrare una esperienza molto divertente in una scatola ed una finestra temporale molto piccole. Ad esempio, alcuni dei miei filler preferiti sono *Arboretum*, *Biblios*, *Sushi Go* e *Railroad Ink*.

{% include image.html url="/assets/img/sushi-go.jpg" description="Sushi Go, Phil Walker-Harding" %}

Ora conoscete alcuni dei termini più popolari usati spesso per categorizzare i giochi. Se siete come me, inizierete dai party game ed espanderete lentamente la vostra collezione per includere più euro. Ma potreste anche innamorarvi immediatamente dei temi e del confronto offerti da giochi americani. In ogni caso, la prossima volta che qualcuno dirà che ha apprezzato il filler che avete appena giocato, saprete di costa stia parlando.
