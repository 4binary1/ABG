---
layout: post
title: "Party Games: l'unione fa la forza!"
author: "4binary1"
categories: primer
tags: [primer]
image: dixit.jpg
---
Party: nel 2020 non ce ne sono stati tanti. Nel momento in cui scrivo questo post, party rappresenta un termine quasi obsoleto che indica perlopiù l'atto di osservare la testa di gente più o meno familiare attraverso uno schermo. Ma le feste ed i momenti conviviali erano, sono e saranno sempre molto importanti. Per questo non dovrebbe sorprendere che una categoria di giochi da tavolo di estremo successo è quella dei *Party Game.*

"I party game sono giochi da tavolo che incoraggiano l'interazione sociale. Generalmente hanno regole facili, una preparazione veloce e durata contenuta" ([Fonte](https://it.wikipedia.org/wiki/Party_game_(gioco_da_tavolo))).  
Credo che questa definizione riassuma perfettamente ciò che considero un *party game*, sebbene i tre pilastri che la compongono siano piuttosto malleabili. 
L'epoca vittoriana ha contribuito estensivamente alla popolarizzazione di giochi di gruppo praticati al chiuso. Questi giochi prendono il nome di *parlour game*, per via dei luoghi (*parlour)* dove le classi inglesi più ricche li praticavano, ed un classico esempio è dato dal gioco dei mimi (*Charades* in inglese).

Al giorno d'oggi il mercato è pieno di *party game*, per via della loro accessibilità e del costo tipicamente ridotto. Per navigare questa categoria di giochi mi piace suddividerli in tre gruppi:

- Giochi a squadre
- Giochi di deduzione
- Giochi di suggerimento

Per quanto ne sappia, questa separazione non fa parte del lessico tipico dei giochi da tavolo sebbene, ad esempio, la categoria dei giochi di deduzione sia ben definita (e tipicamente indicata con il nome di *social deduction*). Ragionare sui *party game* attraverso queste lenti mi aiuta però ad individuare il tipo di esperienza che cercano di creare.

{% include image.html url="/assets/img/pictomania.jpg" description="Pictomania, Vlaada Chvátil" %}

## Giochi a squadre

Come suggerisce il nome, nei giochi a squadre i giocatori sono divisi in due o più gruppi che competono per la vittoria. I giochi moderni più di successo in questa categoria sono, a mio parere, i giochi di parole. Questi hanno guadagnato popolarità probabilmente grazie alle semplici regole ed i design eleganti degli esempi più famosi. Tre giochi moderni, secondo me, rappresentano perfettamente questa categoria.

[*Nome in Codice*](https://boardgamegeek.com/boardgame/178900/codenames) è un gioco di Vlaada Chvátil che è diventato talmente popolare da aver ricevuto una quantità impressionante di adattamenti con diversi temi. Nel gioco, un giocatore per ogni squadra fornisce un indizio ed un numero ai propri compagni nel tentativo di far indovinare quel numero di parole che hanno a che fare con l'indizio a partire da un insieme di venticinque termini. Devo ancora giocare una partita di *Nome in Codice* che non diverta un gruppo di molte persone. Qualora voleste provarlo online durante questo periodo di quarantena, è disponibile una [implementazione digitale](https://codenames.game/) gratuita ed in italiano.

[*Decrypto*](https://boardgamegeek.com/boardgame/225694/decrypto) è un altro gioco di deduzione di parole, di Thomas Dagenais-Lespérance, dove ogni squadra cerca di indovinare un codice numerico associato ad una sequenza di parole note e, al contempo, di dedurre le parole della squadra avversaria. È un divertente gioco di furbizia ed indizi stravaganti.

[*Wavelength*](https://boardgamegeek.com/boardgame/262543/wavelength) è un gioco creato di recente da Alex Hague, Justin Vickers e Wolfgang Warsch. Questo gioco vede squadre nel tentativo di stimare dove un certo indizio si trovi in una scala tra due concetti opposti. Può sembrare assurdo ma scoprire dove si trovi "Mangiare" in una scala da "Non Essenziale" ad "Essenziale" secondo il vostro amico è estremamente esilarante.  

{% include image.html url="/assets/img/codenames.jpg" description="Codenames, Vlaada Chvátil" %}

## Giochi di deduzione

Nei giochi di deduzione, o *social deduction*, ai giocatori viene assegnata un'identità segreta, tipicamente associata ad una fazione, e viene richiesto di raggiungere un certo obiettivo mentre si cerca di dedurre l'identità segreta o l'affiliazione degli altri giocatori. Questi giochi sono diventati molto diffusi grazie ad implementazioni come *il gioco dei lupi*. Quest'ultimo possiede moltissimi nomi regionali e richiede semplicemente un gruppo di giocatori, il che ha contribuito ampiamente alla sua diffusione. Ci sono tuttavia alcuni giochi più moderni che vorrei evidenziare per questa categoria.

[*Secret Hitler*](https://boardgamegeek.com/boardgame/188834/secret-hitler) di Mike Boxleiter, Tommy Maranges e Max Temkin, divide i giocatori in liberali e fascisti che cercano di far passare leggi per la propria fazione mantenendo la propria identità segreta. Sebbene apprezzi questo gioco, trovo che dipenda un po' troppo dal caso, il che crea un'esperienza molto interessante ma anche molto variabile. Un'implementazione digitale di questo gioco, in inglese (sebbene il gioco sia abbastanza indipendente dalla lingua), è disponibile gratuitamente su [Tabletopia](https://tabletopia.com/games/secret-hitler).

[*The Resistance: Avalon*](https://boardgamegeek.com/boardgame/128882/resistance-avalon) di Don Eskridge reimplementa il gioco *The Resistance* e vi aggiunge alcuni elementi interessanti. Sebbene le meccaniche siano molto simili a *Secret Hitler*, trovo che la rimozione di alcuni degli elementi legati alla fortuna lo renda un gioco che richiede più ragionamento deduttivo.

[*Two rooms and a boom*](https://boardgamegeek.com/boardgame/134352/two-rooms-and-boom), creato da Alan Gerding and Sean McCoy, si allontana dai giochi già citati e crea un'esperienza ben più grande e per molti più giocatori. Questo gioco viene spesso giocato alle *convention* e vede i giocatori, divisi in due squadre e con una serie di ruoli molto diversi, tentare di avere o non avere il presidente e la bomba nella stessa stanza alla fine del gioco.

## Giochi di suggerimento

Anche se foste già conoscitori di giochi da tavolo, potreste chiedervi cosa intenda per giochi di suggerimento. Ci sono svariati esempi, pubblicati nell'ultima decina di anni, che si basano sul meccanismo di dare un suggerimento o una definizione con lo scopo di comunicare qualcosa agli altri giocatori. Sebbene alcuni dei giochi che ho già citato ricadano in questa definizione, quelli che inserisco in questa categoria rimuovono la componente a squadre e diventano giochi tutti contro tutti o cooperativi.

[*Dixit*](https://boardgamegeek.com/boardgame/39856/dixit) è stato ideato da Jean-Louis Roubira ed è uno dei miei giochi preferiti. Rappresenta il gioco maggiormente responsabile del mio coinvolgimento in questo hobby. Le illustrazioni meravigliose di Marie Cardouat (per il gioco base) e le ingegnose regole mi hanno assorbito e portato a ricercare artisti, premi, meccaniche ed espansioni per questo e altri giochi. In *Dixit*, un giocatore per round fornisce una personale definizione per una delle carte eccellentemente illustrate con l'obiettivo di far indovinare la propria carta a *qualcuno* ma *non tutti*. Gli altri giocatori cercano invece di indovinare ed al tempo stesso depistare gli altri, giocando carte dalla propria mano che si colleghino alla definizione. 

[*Concept*](https://boardgamegeek.com/boardgame/147151/concept) di Gaëtan Beaujannot ed Alain Rivolle mi ha piacevolmente sorpreso quando l'ho acquistato senza sapere molto al riguardo. Se conoscete *Taboo* sapete già buona parte delle regole. In *Concept* però l'obiettivo è far indovinare una parola o frase a qualcuno senza parlare. Userete invece cubi e punti esclamativi colorati per descrivere i concetti che rappresentano la risposta. Descrivere "Una Poltrona per Due" come un film sul mercato azionistico che mandano in onda a Natale potrebbe facilmente essere interpretato come un film su babbo natale che dichiara bancarotta. Anche questo gioco ha un'ottima implementazione online, gratuita ed in italiano su [Board Game Arena](https://boardgamearena.com/gamepanel?game=concept).

[*Just One*](https://boardgamegeek.com/boardgame/254640/just-one) da Ludovic Roudy e Bruno Sautter è il più recente di questi giochi e sicuramente uno che ha avuto moltissimo successo negli ultimi due anni. A differenza delle citazioni precedenti, questo è un gioco cooperativo dove tutti danno inidizi ad un singolo giocatore affinché indovini una parola. Per farlo, ognuno scrive segretamente una parola e tutti procedono ad eliminare eventuali doppioni prima di rivelare ciò che rimane. L'elemento di cooperazione è elegantemente implementato e ci si ritrova a pensare come il gruppo per evitare di scrivere come il gruppo.

{% include image.html url="/assets/img/concept.jpg" description="Concept, Gaëtan Beaujannot and Alain Rivollet" %}

## Sfumare i contorni

Avrete probabilmente notato che questa classificazione non è precisa e ci sono molte sovrapposizioni nei giochi che ho citato. I contorni diventano ancora più sfumati quando i creatori trovano nuovi meccaniche e concetti per **i loro *party game.*

[*Mysterium*](https://boardgamegeek.com/boardgame/181304/mysterium), ad esempio, è stato creato da Oleksandr Nevskiy e Oleg Sidorenko e potrebbe farvi pensare a *Dixit*. Questo è però un gioco cooperativo dove un giocatore impersona un fantasma che cerca di comunicare i dettagli del proprio decesso al resto dei giocatori, interpretanti dei medium. Ciò avviene con il fantasma che fornisce silenziosamente carte ai giocatori, che potranno discuterne e collegare gli indizi che la vittima silente sta cercando di trasmettere. 

[*Pictomania (Seconda Edizione)*](https://boardgamegeek.com/boardgame/252526/pictomania-second-edition) è un altro fantastico gioco creato da Vlaada Chvátil che approccia in maniera innovativa i giochi di disegno come *Pictionary*. In *Pictomania,* i giocatori disegnano ed indovinano allo stesso momento da una lista di possibili parole. Sapendo che nessuno può avere la vostra parola, vi verrà chiesto di indovinare i disegni degli altri giocatori il più velocemente possibile ma, al tempo stesso, di disegnare in modo che gli altri possano indovinare. Anche se questo gioco prevede un massimo di 6 giocatori, è una garanzia di risate.

[*When I Dream*](https://boardgamegeek.com/boardgame/198454/when-i-dream) di Chris Darsaklis, è un altro di quei giochi che mi hanno piacevolmente stupito quando li ho acquistati. Come in altri giochi in questo articolo, qui i giocatori daranno indizi, formati da singole parole, ad un sognatore. Tuttavia alcuni vorranno che la parola venga indovinata ed altri che venga sbagliata; sta al sognatore decidere di chi fidarsi. Ma la parte migliore di questo gioco arriva alla fine del round, quando il sognatore può provare a guadagnare punti aggiuntivi raccontando un sogno che contenga tutte le parole indovinate. Osservare le persone annaspare mentre cercano di ricordare le ultime tre parole che hanno pronunciato è esilarante e, nella sua semplicità, una scelta di design estremamente ingegnosa. 

{% include image.html url="/assets/img/when-i-dream.jpg" description="When I Dream, Chris Darsaklis" %}

## Il divertimento nei *party game*

Abbiamo visto in cosa consiste un *party game* e quali sono alcuni famosi esempi, ma perché dovreste giocare ad un simile gioco? Sicuramente essere ad una festa è divertente da sé (sebbene l'introverso in me non sia d'accordo), quindi perché imporre delle regole all'esperienza? Ritengo che questo genere di giochi possegga due aspetti che lo rendono perfetto per i momenti conviviali e lo differenziano dagli altri generi.

I *party game* sono estremamente accoglienti verso i nuovi giocatori. Come ho già citato in questo ed in post precedenti, questi giochi hanno ricoperto un ruolo importante all'inizio della mia passione, poiché non introducono barriere. La maggior parte dei giochi che ho citato in questo post possono essere giocati letteralmente da chiunque, indipendentemente da età o livello di esperienza. Il divertimento viene creato facendo leva sulla personalità e la creatività dei giocatori, rimuovendo invece la necessità di imparare meccaniche di gioco complesse. Ciò significa anche che possono essere giocati da novizi ed esperti allo stesso momento, senza impattare negativamente l'esperienza di entrambi. 

E proprio l'esperienza è il secondo punto di forza di questo genere, dal momento che è su di essa che viene posta l'attenzione. Tutti i giochi dovrebbero divertire indipendentemente dal risultato ma la grande maggioranza si basa sul principio che i giocatori rimangano all'interno del *cerchio magico* e rispettino le regole, la più importante delle quali è che si giochi per vincere. Molti giochi smettono di funzionare se i giocatori non cercano attivamente la vittoria ma poiché i *party game* mettono a fuoco l'esperienza, la gioia ed il divertimento provengono dall'attività e non dal risultato.

Quindi, che stiate appena scoprendo la passione per questo hobby o che siate giocatori di vecchia data, suggerisco di non trascurare i *party game*: la fantasia della definizione che ha dato la nonna per *Dixit* potrebbe stupirvi.