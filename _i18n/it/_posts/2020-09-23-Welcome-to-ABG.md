---
layout: post
title: "Benvenuti su ABG!"
author: "4binary1"
categories: primer
tags: [primer]
image: ABG-team.jpeg
---
Lasciatemi indovinare, siete stati ad una festa a casa di amici e tutti ridevano ed urlavano mentre giocavate. Oppure avete spolverato un gioco che non toccavate dalla vostra infanzia durante una giornata uggiosa e avete finito per divertirvi con tutta la famiglia. Potrebbe anche essere che una persona appena conosciuta vi abbia mostrato un sorprendente gioco di carte di cui ignoravate l'esistenza e abbiate finito per approfondire la conoscenza giocando tutto il pomeriggio.

Quale che sia lo scenario, qualcosa è successo ed ora vi ponete una o più delle seguenti domande:

- Cosa è un gioco da tavolo?
- Che giochi da tavolo esistono oggi?
- C'è qualcosa di simile a ciò che ho appena giocato?

Se così fosse, è probabile che stiate scoprendo una nuova passione e vorrete delle risposte.

## Cosa è un gioco da tavolo?

"Un gioco da tavolo è un gioco che richiede una ben definita superficie di gioco, che viene detta di solito "tabellone" o "plancia";[...] sulla superficie vengono solitamente piazzati e/o spostati i "pezzi"." ([Fonte](https://it.wikipedia.org/wiki/Gioco_da_tavolo))

"Una definizione generica," penserete...ed in effetti, lo è! Personalmente, tendo a classificare come giochi da tavolo anche quelli che non richiedono l'uso di una superficie o che non abbiano un tabellone (ad esempio molti _party game_).

{% include image.html url="/assets/img/ttr.jpg" description="Ticket To Ride Europe, Alan R. Moon" %}

## Che giochi da tavolo esistono oggi?

Avrete probabilmente già giocato ad un gioco da tavolo nella vostra vita. _Monopoly_, _Cluedo_, _Risiko_ o _Indovina Chi_ contano tutti come tali. Anche i giochi di carte regionali come la _Briscola_ o il _Burraco_ possono essere considerati giochi da tavolo. 

Oggi tuttavia, questo è un hobby sorprendentemente vasto, con oltre 4000 nuovi giochi pubblicati ogni anno (vedasi, ad esempio, la lista di [giochi pubblicati nel 2019](https://boardgamegeek.com/search/boardgame/page/1?advsearch=1&q=&include%5Bdesignerid%5D=&include%5Bpublisherid%5D=&geekitemname=&range%5Byearpublished%5D%5Bmin%5D=2019&range%5Byearpublished%5D%5Bmax%5D=2019&range%5Bminage%5D%5Bmax%5D=&range%5Bnumvoters%5D%5Bmin%5D=&range%5Bnumweights%5D%5Bmin%5D=&range%5Bminplayers%5D%5Bmax%5D=&range%5Bmaxplayers%5D%5Bmin%5D=&range%5Bleastplaytime%5D%5Bmin%5D=&range%5Bplaytime%5D%5Bmax%5D=&floatrange%5Bavgrating%5D%5Bmin%5D=&floatrange%5Bavgrating%5D%5Bmax%5D=&floatrange%5Bavgweight%5D%5Bmin%5D=&floatrange%5Bavgweight%5D%5Bmax%5D=&colfiltertype=&searchuser=&nosubtypes%5B0%5D=boardgameexpansion&playerrangetype=normal&B1=Submit)). Questa cifra può sembrare molto alta per chi volesse addentrarsi in questo mondo ma non temete, ci sono ottime risorse lì fuori che vi aiuteranno ad orientarvi (chissà, magari questo blog è una di esse).

## C'è qualcosa di simile a ciò che ho appena giocato?

Supponiamo che abbiate appena giocato _Carcassonne_ o _I Coloni di Catan_ per la prima volta e li abbiate trovati interessanti. Ora vorreste trovare qualcosa di simile ma con più carattere. Aprite un e-shop, digitate il nome del gioco che avete appena provato, iniziate a guardare i prodotti correlati e venite sommersi da milioni di giochi con diverso tema, estetica, regole, recensioni, valutazioni. Magari iniziate anche a comprarne qualcuno (so di averlo fatto io stesso).  
Ma sapete già cosa volete dai vostri giochi? L'esperienza ed il tempo aiuteranno a formare un vostro gusto ma perché non partire con un'idea? 

Questo è ciò che vorrei che questo blog rappresentasse: un manuale (non qualificato) per il meraviglioso mondo dei giochi da tavolo. È ciò che avrei voluto avere a disposizione quando mi sono addentrato in questo hobby. Qui troverete post sul lessico usato più spesso, i tipi di giochi e di risorse, e tutto ciò di cui avete bisogno per scoprire quello che piace veramente a *voi*.
